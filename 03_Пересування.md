# Пересування на полі бою.

Однією з важливих тактичних навичок бійця є вміння приховано та швидко пересуватися під вогнем ворога, вести безперервне спостереження та знищувати вогнем зі своєї зброї.

Як можна пересуватися?

* на баєвої техніці;
* десантом на бронетехніки;
* в індивідуальному порядку пішою ходою. 

## Пересування пішою ходою

Можливе декількома способами: 

* прискореним кроком або бігом;
* перебіганням;
* переповзанням.

Спосіб пересування залежить від рельєфу місцевості, інтенсивності ворожого вогню та бойового завдання. Якщо узагальнити: чим бідніший рельєф, чим ближче противник та інтенсивніший його вогонь, тим нижче до землі має пересуватися боєць. 

**Де доречний:**

* у відносно безпечній місцевості, прихованій від спостереження та вогню супротивника;
* під час атаки.

**Темп:** 130-140 кроків за хвилину, довжина кроку складає 80-90 см.

**Зброя:** тримається в помаранчевий зоні, положенні для негайного відкриття вогню.

**Особливість переміщень:**

1. **Угору по схилу:** робити вкорочені кроки з нахилом тулуба вперед. 
2. **Угору по крутому схилу:**
    * робити зиґзаґи, тобто рухатися поперемінно то правим, то лівим боком до схилу на трохи зігнутих ногах, упираючись ребрами підошов у виступи гори; 
    * можна сходити прямо, тримаючись руками за гілки, кущі, густу траву тощо, 
    * ноги ставити на всю ступню «ялинкою», з розведеними в бік носками. 
3. **Вниз по схилу:** вільним кроком, ногу ставити на п'яту, корпус відхиляти назад. 
4. **Вниз із крутого схилу:** боком, приставними кроками, тримаючись за нерівності схилу.
5. **По грузькому та слизькому ґрунту:**
    * короткими кроками; 
    * ноги переставляти швидко, щоби вони не встигли загрузнути або зісковзнути з опори; 
    * ногу ставити на всю ступню, обираючи для опори твердіші ділянки.

## «Котячий» рух  (рух прискореним кроком або бігом пригнувшись)

Це пересування на напівзігнутих ногах, тулуб нахилений уперед. 

**Де доречний:** для прихованого пересування в приміщеннях або по місцевості з невисокими укриттями (чагарники, очерет, висока трава, канава тощо) – тобто в умовах готовності до раптового близького контакту з противником.

**Зброя:** також тримається напоготові.


## Перебігання або рух «ривком»

**Де доречний:**

* для швидкого зближення з противником на відкритій місцевості;
* коли вогонь противника дуже епізодичний і боєць точно знає, що по ньому не ціляться.

**Як здійснюється:** від укриття до укриття. Коли досяг одного укриття, треба намітити шлях до наступного, тим часом дослухаючись до сторони ворога та контролюючи обстановку.

Здебільшого перебігання робиться з положення лежачи та здійснюється за таким алгоритмом:

1.	**обрав місце:** намітити шлях пересування та приховане місце зупинки для перепочинку;
2.	**встав:** швидко піднятися;
3.	**побіг :** перебігти в намічене місце з максимально можливою швидкістю;
4.	**ліг:** із розбігу лягти на землю; 
5.	**зробив перекат:** швидке переповзання праворуч або ліворуч на 1-2 м; 
6.	**зайняв обрану позицію:** приготуватися для ведення вогню. 

> Відповзати краще вправо: кулі зброї ворожого стрільця відхиляються вправо від нього.

Після падіння на землю після перебіжки треба завмерти, не рухати головою та не піднімати її, оскільки це дуже помітно.

Якщо під час перебіжки починається ворожий вогонь, не варто бігти до укриття,  краще впасти на землю та щільно до неї притиснутися.
Довжина перебігання: від 15 до 20 метрів, тривалість складає 3-3.5 секунд.

Чим більше відкрита місцевість та сильніший вогонь, тим швидшим і коротшим має бути перебігання.

### Як визначити тривалість перебіжки?

Встаючи, треба подумки без пауз промовляти фразу: "ВСТАВ. ПОБІГ. БІЖУ. ЧАС ЛЯГАТИ" або легший для запам'ятовування варіант: "501, 502, 503, ЛІГ"

В обох варіантах під час промовляння останнього слова треба падати. На це йде приблизно 3 секунди. Чому саме стільки? Бо 5 секунд – це приблизний час, який потрібен середньому бійцю, щоби зробити прицільний постріл.

## Переповзання

**Де доречний:** Коли треба непомітно наблизитися до супротивника та приховано подолати місцевість, що знаходиться під спостереженням та обстрілом ворога.

Як і перед перебіганням, боєць попередньо має намітити шлях пересування та укриття.

**Як здійснюється:** переповзати можна по-пластунськи, на пів-лежачи, на боку.

Розгляньмо кожен тип переповзання. 

1. Переповзання по-пластунськи
    *	лягти на землю та щільно до неї притиснутися;
    *	правою рукою взяти зброю за ремінь у його верхній частині та покласти на передпліччя правої руки або покласти на обидва передпліччя.
    *	підтягнути праву (або ліву) ногу й одночасно витягнути праву (або ліву) ногу якомога далі; 
    *	відштовхуючись зігнутою ногою, пересунути тіло вперед і підтягнути другу ногу, витягнути другу ногу і в такий спосіб продовжувати рух:

    > Важливо: треба тримати найщільніший контакт із ґрунтом, піднімати голову для огляду місцевості не можна!

2. Переповзання «павуком» або «крабом»
    
    Це пересування з опорою на дві або три кінцівки (на коліна, лікті або передпліччя)
    
    *	стати на коліна й обпертися на передпліччя або кисті рук;
    *	підтягнути зігнуту праву (ліву) ногу під груди, одночасно ліву руку витягнути вперед;
    *	пересунути тіло вперед до повного випрямлення правої (лівої) ноги, одночасно підтягуючи під себе другу зігнуту ногу;
    *	продовжувати рух у тому самому порядку;

    Зброю необхідно тримати під рукою направлено в напрямку ведення вогню: при опорі на кисть лівої руки – у правій руці.

3. Переповзання на боці
    
    Це пересування з опорою на один бік тіла.
    
    **Де доречне:** 
    
    *	пересування по снігу або на піщаній місцевості; 
    *	переповзання з кулеметами;
    *	піднос боєприпасів, доставка їжі;
    *	винесення поранених із поля бою.

    виконуємо:
    
    *	лягти на лівий бік, підтягнувши вперед ліву ногу, зігнуту в коліні; 
    *	обпертися на передпліччя лівої руки;
    *	правою ногою закріпитися п’ятою в землю, якомога ближче до себе; 
    *	розгинаючи праву ногу, пересунути тіло вперед, не змінюючи положення лівої ноги, продовжувати рух у тому самому порядку. 
    
    Зброю тримати правою рукою, поклавши її на стегно лівої ноги. 
    Супротивник може використовувати «міни-розтяжки».
    
    Для подолання такої ділянки місцевості необхідно перед переповзанням застосовувати саперну «кішку» на шнурі:
    
    *	з положення лежачи викинути її вперед по шляху переповзання; 
    *	підтягнути до себе, приводячи в дію детонатор установлених мін.  

    > Важливо: під час застосування «кішки» боєць не повинен перебувати в зоні ураження міни.
