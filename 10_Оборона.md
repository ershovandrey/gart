# Оборона.

## 1. Оборона в складі взводу

Взвод в обороні зосереджується на напрямку наступу ворога й утриманні важливої ділянки (об'єкта) місцевості. Оборона будується так, щоби  відбити атаку ворога, знищити його техніку і живу силу перед переднім краєм, на флангах і в глибині оборони.

Взвод в обороні може:

- вести оборонний бій у першому або другому ешелоні роти;
- входити до резерву батальйону;
- призначатися в бойову охорону, вогневу засідку;
- входити до мобільної групи батальйону;
- входити до складу підрозділів прикриття при виході з бою (з оточення) і відході.

Бойова задача залежить від:
- ролі та місця взводу в бойовому порядку роти (батальйону); 
- складу сил і засобів, 
- боєздатності й бойових можливостей свого підрозділу та підрозділів ворога; 
- умов місцевості й інших факторів.

Під час бою, залежно від дій ворога, роль і бойове завдання може змінюватися.

1. В обороні взвод перебуває в постійній готовності до відбиття атаки ворога.
Якщо окремі групи ворога активізуються (намагаються вести розвідку, проробляти проходи в загородженнях і проникнути углиб) — їх треба знищувати вогнем із тимчасових (запасних) вогневих позицій. Після виконання завдання вогневі позиції треба негайно змінити. 
1. Коли противник починає вогневу підготовку атаки. 
Особовий склад взводу за командою укривається в окопах, бліндажах і перебуває в готовності швидко зайняти свої місця на позиціях для відбиття атаки. Чергові вогневі засоби залишаються на своїх позиціях у готовності до відкриття вогню. Командири підрозділів і спостерігачі ведуть спостереження за діями противника, щоби  своєчасно виявити, коли він перейде в атаку.
1. Коли ворожий вогонь артилерії переноситься в глибину оборони і переходить в атаку.
За командою командира йде негайна підготовка до бою. Вогонь по ворогу відкривається по команді на відстань враження. Перш за все вогнем протитанкових засобів треба знищити командирські машини та  броньовану техніку ворога, оснащену мінними тралами, щоби порушити управління й ускладнити пророблення проходів у мінних полях.
Зосередженим вогнем, протитанкових засобів треба вражати техніку, щоби змусити піхоту спішитися. Піхоту, що спішилася, відсікають від ворожої броні-техніки вогнем зі стрілецької зброї та знищують.
1. Якщо ворог наблизився до переднього краю оборони.
Вогонь посилюється. Воїни повинні зірвати ворожу атаку до виходу на передній край оборони.
1. Якщо ворожі наступ вклинився в опорний пункт взводу.
Треба знищувати його вогнем упритул, гранатами та всіма доступними засобами. Броні-техніку ворога, яка пройшла через траншею, знищують із тилу та наносяться флангові удари вогнем із протитанкових гранатометів і реактивними кумулятивними гранатами. Одночасно з флангів кулеметний розрахунок веде вогонь ї відсікаючи ворожу піхоту яка наступає за броні-технікою. Вогонь ведеться усією стрілецькою зброєю до повного знищення ворога.
Просування піхоти ворога траншеями та ходами сполучення в глибину опорного пункту й убік флангів не допустимо. Заздалегідь готуються їжаки, рогатки та інші переносні загородження і при потребі швидко встановлюються. 
Взвод за підтримки вогневих засобів повинен утримати опорний пункт і не допустити просування ворожої ударної групи і розвідки.

## 2. Воїни в обороні.

**Головне завдання кожного бійця — не допустити ворогів на позицію!** 

Боєць повинен — обладнати й замаскувати свій окоп, зберігати витримку та стійкість, уміло використовувати свою зброю для знищення ворога. 

>**Це важливо:** ефективний вогонь це коли ворожа атака сповільнюється, долаючи загородження перед переднім краєм оборонних позицій.

При прориві ворога до позиції та сутичок в траншеї, боєць повинен знешкодити його вогнем в упор, гранатами та застосовуючи рукопашний бій.

Бій ведеться до повного знешкодження ворога, без наказу командира бойову позицію залишати не можна, навіть якщо на флангах з’являться вороги. Ведучи бій у складі відділення, навіть в умовах повного оточення, кожен воїн відволікає сили противника й надає велику допомогу в повному знешкодженні ворогів, що ввірвалися в оборону. 
Якщо ворог ввірвався на позицію сусіднього відділення, за наказом командира треба зайняти запасний окоп у ході сполучення або траншеї та знешкоджувати ворога влучним вогнем, а на близькій відстані — ручними гранатами, вогнем в упор та холодною зброєю.

Відбивши ворожу атаку:

- негайно приведіть до ладу зброю; 
- поповніти набої; 
- відремонтуйте ушкодження окопу; 
- приготуйтеся до наступної атаки противника. 

## 3. Вихід із бою і відступ.

Щоб зайняти більш вигідне положення, підрозділи виводяться з-під вогню противника. 

**Відступ** — це маневр, коли підрозділи в боєздатному стані виходять у призначений район або займають новий рубіж оборони. 

Для чого здійснюється  відступ: 

- вивести підрозділи з-під ударів переважаючих ворожих сил ; 
- зайняти більш вигідне положення для подальших дій;
- вивільнити частини сил для використання на інших напрямках. 

Відступ може бути вимушеним або навмисним: 

- **Навмисний відступ:** здійснюється з метою створення сприятливих умов для подальших дій підрозділів. 
- **Вимушений відступ:** коли немає можливості утримувати район оборони наявними силами і є реальна загроза оточення та знищення підрозділів. 

Відступ ретельно готується та здійснюється організовано, він не повинен відкривати фланги сусідніх підрозділів і перетворюватися на втечу. 

**Відступ проводиться тільки за наказом командира!**

Вихід із бою  — це маневр, що при безпосередньому зіткненні з ворогом передує відступу. 

Для забезпечення виходу з бою призначаються:

- підрозділи прикриття; 
- маршрут (напрямок) відходу; 
- рубіж (район) відходу; 
- час його заняття. 

Організовуючи вихід із бою і відступу, командир визначає: 

- послідовність відходу підрозділів; 
- порядок дій при виході з бою і відриві від противника; 
- склад і завдання підрозділів прикриття; 
- район збору батальйону (роти) й час зосередження в ньому; 
- порядок висування на кінцевий (наступний) рубіж відходу або в призначений район. 

### Здійснення відступу: 

- звичайно, відступ здійснюється вночі або в інших умовах обмеженої видимості, але може проводитися і вдень. Основні сили під прикриттям виділених підрозділів приховано й раптово для противника залишають свої позиції та швидко зосереджуються в районі збору. 
- Коли йдуть активні дії, підрозділ спочатку завдає ворогу ураження вогнем із метою його зупинення, а потім під прикриттям виділених підрозділів, вогню артилерії, загороджень і аерозолів виходить із бою, відривається від ворога й зосереджується в районі збору. 
- Підрозділи прикриття продовжують режим бойової діяльності та прикривають вихід із бою основних сил. Відступ розпочинається тільки за наказом (сигналом) командира. 
- Підрозділи тилового й технічного забезпечення, не задіяні для забезпечення виходу з бою і відходу, можуть відводитися завчасно. Поранені і хворі, а також несправна військова техніка евакуюються заздалегідь.
